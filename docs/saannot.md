Yleisurheilun kansainväliset säännöt 2024

OSA VI - KÄVELYLAJIT 

# Sääntö TR54 Kilpakävely 

## Matkat 
[54.1](){#54.1}   Vakiomatkat ovat:

200m rata:  3000 m, 5000 m 

400m rata:  5000 m, 10000 m, 20000 m, 35 000 m, 50 000 m 

Maantie:  10 km, 20 km, 35 km ja 50 km  

## Kilpakävelyn määritelmä 
[54.2](){#54.2} Kilpakävely on etenemistä askelia ottaen niin, että kävelijä säilyttää kosketuksen maahan siten, ettei ihmissilmällä havaittavaa kosketuksen irtaantumista esiinny. Etummaisen jalan täytyy olla suorana (ei taivutettuna polvesta eli ns. ”koukkupolvi”) maakosketuksen alkamishetkestä lähtien siihen asti, kun se on pystysuorassa asennossa. 

_Kommentti: Yllä olevassa määritelmässä sanat ”ihmissilmällä havaittavaa” ovat erittäin tärkeät. Käytännön syistä sääntö on ollut pakko muotoilla sellaiseksi, että tuomaritoiminta kilpailuissa olisi mahdollista hoitaa ihmisvoimin. Näin ollen kävely on kosketuksen osalta puhdasta niin kauan kun normaali ihmissilmä ei havaitse siinä irtaantumista. Jos irtaantumisvaihe on noin 60 millisekuntia tai sitä lyhyempi, ihminen ei voi sitä varmuudella havaita._

## Tuomarityöskentely 
[54.3](){#54.3}   Kilpakävelyn tuomaritoiminta: 

[54.3.1](){#54.3.1} Kävelykilpailuun nimetyt tuomarit valitsevat joukostaan ylituomarin, jollei sellaista ole etukäteen määrätty. 

[54.3.2](){#54.3.2} Kaikkien tuomarien tulee työskennellä itsenäisesti ja heidän on tehtävä päätöksensä omiin näköhavaintoihinsa (”human eye”) perustuen. 
 
Kuvassa: Oikea tekniikka – Kosketus irtaantuu - Koukkupolvi 

[54.3.3](){#54.3.3} Mikäli mahdollista, kävelytuomarit pitää nimetä säännön CR9 mukaisesti. 

[54.3.4](){#54.3.4} Maantiekilpailuissa tulisi normaalisti olla vähintään kuusi, mutta enintään yhdeksän tuomaria ylituomari mukaan luettuna. 

[54.3.5](){#54.3.5} Ratakilpailuissa tuomareita tulisi normaalisti olla kuusi, ylituomari mukaan luettuna. 

[54.3.6](){#54.3.6} Säännön CR0 kohdan 1.1 alaisissa kilpailuissa voi yhdestä maasta olla työskentelemässä vain yksi kävelytuomari (pois lukien ylituomari). 

*HUOM. Kansainvälisten kävelytuomareiden kansalaisuus näkyy WA-tason ja Area-tason tuomareiden listauksen yhteydessä.*

## Kävelyn ylituomari 

[54.4](){#54.4}.   Kävelyn ylituomari työskentelee seuraavasti: 

[54.4.1](){#54.4.1} Säännön CR0 kohtien 1.1, 1.2, 1.3, 1.4 ja 1.6 alaisissa kilpailuissa ylituomarilla on valtuudet omalla päätöksellään hylätä kilpailija viimeisten 100 metrin matkalla, jos kyseisen kilpailijan kävely on edellä säännössä [TR54.2](#54.2) esitetyn määritelmän vastaista, riippumatta siitä oliko tälle annettu muita hylkäysesityksiä tai ei. Ylituomarin omalla päätöksellä hylätyn kilpailijan sallitaan kävellä maaliin asti (ja hänelle tulee ottaa aika). Ylituomarin tai hänen avustajansa tulee ilmoittaa kilpailijalle hylkäyksestä mahdollisimman nopeasti maaliintulon jälkeen näyttämällä hänelle punaista merkkilaikkaa.  

*Kommentti: Oikeus kävellä maaliin tällaisessa tapauksessa on tärkeä kilpailijan oikeusturvan takia. Jos tuomio jostain syystä peruuntuisi, kilpailijalle löytyy sijoitus ja aika.* 

[54.4.2](){#54.4.2} Kävelyn ylituomari toimii kilpailun kulkua (ja tuomareiden työskentelyä) valvovana toimihenkilönä. Tuomitsevana tuomarina hän saa toimia vain edellä säännössä [TR54.4.1](#54.4.1) mainituissa tilanteissa. 

Säännön CR0 kohtien 1.1, 1.2, 1.3 ja 1.6 alaisiin kilpailuihin tulee nimittää kaksi tai useampia ylituomarin avustajia (Chief Judge's Assistant). Ylituomarin avustajien tehtävänä on auttaa syntyneiden hylkäyspäätösten ilmoittamisessa kilpailijoille. He eivät itse missään olosuhteissa toimi tuomareina. 

*Kommentti: Vuosia sitten vain ylituomarilla oli oikeus ilmoittaa hylkäyksistä. Ylituomarin olinpaikasta riippuen oli kävelijä saattanut kolmannen hylkäysesityksen saapumisen jälkeen joutua kävelemään jopa parikin kilometriä ennen kuin ylituomari oli päässyt näyttämään hänelle punaista laikkaa. Sijoittamalla avustajat sopiviin paikkoihin saadaan ilmoitukset perille nopeammin.* 

[54.4.3](){#54.4.3} Kaikkiin säännön CR0 kohtien 1.1, 1.2, 1.3 ja 1.6 alaisiin kilpailuihin, ja aina kun mahdollista myös muihin kilpailuihin, tulee nimittää vastuuhenkilö hoitamaan hylkäysesitysten näyttötaulua (tai tauluja) sekä ylituomarille sihteeri. 

## Huomautukset (keltainen laikka) 

[54.5](){#54.5} Tuomarin tulisi huomauttaa kilpailijaa, mikäli mahdollista, kun hänen kävelytapansa on tuomarin mielestä sellainen, että se ei täysin täytä säännössä [TR54.2](#54.2) asetettua kilpakävelyn määritelmää. Tuomarin huomautus tapahtuu näyttämällä kilpailijalle keltaista laikkaa, jonka kummallakin puolella on kuvattuna rikkomusta osoittava symboli. 

Kävelijä ei voi saada toista huomautusta samasta rikkomuksesta samalta tuomarilta. Huomautettuaan jotakuta kilpailijaa tuomarin on ilmoitettava toimenpiteestään ylituomarille kilpailun jälkeen. 

## Hylkäysesitykset (punaiset kortit) 

[54.6](){#54.6} Tuomarin havaittua, että kilpailijan kävelytapa on missä tahansa kilpailun vaiheessa säännössä [TR54.2](#54.2) annetun määritelmän vastainen joko ihmissilmällä havaittavan kosketuksen irtaantumisen tai "koukkupolven" muodossa, hänen on toimitettava ylituomarille kyseistä kilpailijaa koskeva hylkäysesitys punaisella kortilla (Red Card). 

*Kommentti: WA:n alkuperäisessä sääntökirjassa hylkäysesityksen sisältävän kortin virallisena nimenä on Red Card eli punainen kortti. Suomalaisessa tekstissä puhumme kuitenkin hylkäysesityksestä, koska kyseessä on (vain) yksi hylkäysesitys, joka yksinään ei vielä johda hylkäämiseen. Hyvin yleisestikin urheilussa käsitetään, että jos urheilija ”sai punaisen kortin”, hänet sillä hetkellä hylättiin.* 
 
## Hylkääminen 

[54.7](){#54.7}    Kilpailijan hylkääminen 

[54.7.1](){#54.7.1} Pois lukien sääntökohta [TR54.7.3](#54.7.3), kilpailijan suoritus katsotaan hylätyksi, kun kolme häntä koskevaa hylkäysesitystä, kukin niistä eri tuomarilta, on toimitettu kävelyn ylituomarille. Ylituomari tai 
ylituomarin avustaja ilmoittaa kilpailijalle hylkäämisestä näyttämällä tälle punaista laikkaa. Mikäli ilmoitus syystä tai toisesta jää antamatta, sillä ei kuitenkaan ole sellaista vaikutusta, että kilpailijan suoritus palautuisi hyväksytyksi. 

[54.7.2](){#54.7.2} Missään säännön CR0 kohtien 1.1, 1.2, 1.3 ja 1.5 alaisissa kilpailuissa ei kaksi samasta maasta olevaa tuomaria saa koskaan olla ratkaisemassa tietyn kilpailijan hylkäämistä. 

*Kommentti: Tässä ei tarkoiteta sitä, että tuomarit olisivat samasta maasta kuin kyseinen kilpailija (mutta toki voivat joskus ollakin), vaan että tuomarit keskenään ovat samasta maasta. Jos he kumpikin toimittavat samaa kilpailijaa koskevan hylkäysesityksen, se lasketaan yhdeksi hylkäysesitykseksi.*

[54.7.3](){#54.7.3}  Aikasakkoaluetta (Penalty Zone) tulee käyttää kilpailuissa, joissa kilpailun säännöt sen määräävät. Sitä voidaan myös käyttää, mikäli kilpailun hallinnoiva elin niin päättää. Urheilijaa ei hylätä kolmen hylkäysesityksen (punainen kortti) jälkeen, vaan hänet ohjataan aikasakkoalueelle ylituomarin tai hänen määräämänsä henkilön toimesta. 

Aikasakkoalueella odotettava aika on seuraava kyseessä olevaan matkaan asti mukaan lukien kyseinen matka: 

5000 m / 5 km   30 sek 
10 000 m / 10 km   1 min 
20 000 m / 20 km   2 min 
30 000 m / 30 km   3 min 
35 000 m / 35 km   3,5 min 
40 000 m / 40 km   4 min 
50 000 m / 50 km   5 min 

Mikäli urheilija ei mene kehotuksesta huolimatta aikasakkoalueelle tai on siellä liian vähän aikaa, niin hänet hylätään refereen toimesta. 

[54.7.4](){#54.7.4} Mikäli urheilija saa kilpailussa säännön [TR54.7.3](#54.7.3) mukaisesti kolmannen hylkäysesityksen ja häntä ei enää käytännössä pystytä ohjaamaan aikasakkoalueelle, tulee hänen 
loppuaikaansa lisätä se aika, joka hänen olisi tullut viettää aikasakkoalueella ja vastaavasti hänen sijoituksensa pitää vastata uutta loppuaikaa. 

[54.7.5](){#54.7.5} Mikäli urheilijalla on saanut säännön [TR54.7.3](#54.7.3) mukaisesti kolme hylkäysesitystä, ollut vaadittavan ajan aikasakkoalueella ja tämän jälkeen saa vielä yhden hylkäysesityksen sellaiselta tuomarilta, joka ei ole antanut kolmea ensimmäistä hylkäysesitystä, hänet tulee hylätä kilpailusta. 

[54.7.6](){#54.7.6} Ratakilpailuissa hylätyn kilpailijan on välittömästi poistuttava radalta. Maantiekilpailuissa hänen on hylätyksi tultuaan välittömästi irrotettava numerolappunsa ja poistuttava reitiltä. Hylätyksi tullut kilpailija, joka ei noudata tätä määräystä tai noudata sääntöä [TR54.7.3](#54.7.3) menemällä ja olemalla vaadittua aikaa aikasakkoalueella, saattaa joutua kurinpitotoimien kohteeksi WA:n sääntöjen TR7.1 ja TR7.3 perusteella 

[54.7.7](){#54.7.7} Kävelykilpailussa on reitin varrelle asetettava yksi tai useampia hylkäysesitysten näyttötauluja (yksi erityisesti maaliviivan läheisyyteen), joista kilpailijat voivat nähdä montako hylkäysesitystä kullekin on annettu. Taululta tulisi näkyä myös kutakin rikkomusta osoittava symboli. 

[54.7.8](){#54.7.8} Kaikissa säännön CR0 kohdan 1.1 alaisissa kilpailuissa tulee tuomarien käyttää elektronisia päätteitä hylkäysesitysten toimittamiseen ylituomarin sihteerille ja hylkäysesitysten näyttötaulun hoitajalle. Kaikissa muissa kilpailuissa, silloin kun edellä kuvattua järjestelmää ei ole käytettävissä, ylituomarin tulee välittömästi kilpailun päätyttyä toimittaa kävelyjen johtajalle (refereelle) tiedot kaikista hylkäyksistä sääntöjen [TR54.4.1](#54.4.1), [TR54.7.1](#54.7.1) tai [TR54.7.5](#54.7.5) perusteella (kilpailunumerot tai muut tunnukset, hylkäysten kellonajat sekä sääntörikkomusten lajit). Lisäksi hänen tulee toimittaa vastaavat tiedot kaikista kilpailijoista, jotka olivat saaneet kilpailussa hylkäysesityksiä. 
 
## Lähtö

[54.8](){#54.8} Kilpailut lähetetään pistoolin laukauksella. Lähetyksessä käytetään yli 400 m:n pituisten matkojen komentoja (kts. sääntö TR16.2.2). Kilpailuissa, joissa on suuri määrä osanottajia, tulisi antaa lähtövaroitus viisi minuuttia, kolme minuuttia ja yksi minuutti ennen lähtöä. ”Paikoillenne”-komennolla kilpailijoiden tulee siirtyä lähtöviivalle järjestäjien määräämään järjestykseen. Lähettäjän tulee varmistua siitä, että kenenkään kilpailijan jalka (tai mikään muukaan hänen vartalonsa tai raajojensa osa) ei kosketa itse lähtöviivaa tai maata sen toisella puolella, minkä jälkeen hän ampuu lähtölaukauksen (tai antaa muun sovitun lähtömerkin). 
 
## Turvallisuus 

[54.9](){#54.9} Kävelykilpailujen järjestäjien on varmistettava kilpailijoiden ja toimitsijoiden turvallisuus. Säännön CR0 kohtien 1.1, 1.2, 1.3 ja 1.6 alaisissa kilpailuissa järjestäjien tulee varmistaa, että kilpailuun käytettävät tiet on kaikkiin suuntiin suljettu moottoriliikenteeltä. 
 
## Juoma/sieni- ja virvokeasemat 

[54.10](){#54.10}.   Juoma/sieni ja virvokeasemat maantiematkoilla: 

[54.10.1](){#54.10.1} Vettä ja muita sopivia virvokkeita tulee olla saatavilla kaikkien kilpailujen lähdössä ja maalissa. 

[54.10.2](){#54.10.2} Kaikissa kilpailuissa, joiden pituus on 5 km tai yli, vielä 10 km mukaan lukien, tulee olla vain vettä tarjoavia juoma- ja sieniasemia sopivin välein, jos sääolosuhteet sitä edellyttävät. 

*HUOM. ”Tihkusadetta” tarjoavia asemia (”mist stations”) voidaan myös perustaa, jos ne katsotaan tarpeellisiksi sääolosuhteista tai muista syistä.*

[54.10.3](){#54.10.3} Kaikissa kilpailuissa, joiden pituus on yli 10 km, tulee olla asetettuna virvokeasema kävelyreitin jokaisella kierroksella. Juoma- ja sieniasemia, joilla on vain vettä ja sieniä saatavana, tulee lisäksi sijoittaa aina suunnilleen virvokeasemien 
puoliväliin tai jopa tiheämmin, jos sääolosuhteet sitä edellyttävät. 

[54.10.4](){#54.10.4} Virvokkeet, jotka ovat joko järjestäjien tarjoamia tai urheilijoiden omia, tulee asettaa virvokeasemille siten, että ne ovat kilpailijoiden helposti otettavissa tai niin, että valtuutetut henkilöt voivat ojentaa ne kilpailijoiden käsiin. Urheilijoiden toimittamat omat virvokkeet on pidettävä järjestäjien valvonnassa siihen asti, kun ne toimitetaan takaisin urheilijoille tai heidän edustajilleen. Järjestäjien edustajat vastaavat siitä, että virvokkeet pysyvät säilytyksen ajan koskemattomina ja muuttumattomina. 

[54.10.5](){#54.10.5} Järjestäjien on tarjottava rajattu alue, jolla virvokkeet voi asetella ja tarjota. Valtuutetut avustajat eivät saa tulla reitin puolelle tai haitata (estää) kenenkään kilpailijan etenemistä. He voivat ojentaa virvokkeen kilpailijalle pöydän takaa tai enintään metrin etäisyydeltä pöydän sivulta, mutta ei pöydän edestä. 

[54.10.6](){#54.10.6} Säännön CR0 kohtien 1.1, 1.2, 1.3 ja 1.6 alaisissa kilpailuissa saa virvokepöydän takana olla yhtä aikaa korkeintaan kaksi toimihenkilöä samasta maasta. Kukaan toimihenkilö tai valtuutettu avustaja ei saa koskaan liikkua kilpailijan vierellä tämän nauttiessa vettä tai virvokkeita. 

*HUOM. Jos kilpailussa voi maata edustaa enemmän kuin kolme kilpailijaa, voivat kilpailun tekniset määräykset sallia edellä mainittua useampia valtuutettuja avustajia virvokepöytien luona.*

[54.10.7](){#54.10.7} Kilpailija voi, missä vaiheessa tahansa, kuljettaa vettä tai virvoketta kädessään tai vartaloonsa kiinnitettynä edellyttäen, että se oli saatu lähtöpaikalta tai (ottamalla tai ojennettuna) viralliselta vesi- tai virvokeasemalta. 

[54.10.8](){#54.10.8} Kilpailija joka saa tai ottaa virvoketta tai vettä virallisten asemien ulkopuolelta, lukuun ottamatta lääkintään liittyviä tilanteita kilpailun virallisten toimihenkilöiden valvonnassa, tai vastaanottaa virvoketta tai vettä toiselta kilpailijalta, saa ensimmäisellä kerralla varoituksen keltaisella kortilla lajin 
johtajalta (refereeltä). Jos rikkomus toistuu, lajin johtaja suorittaa kilpailijan hylkäämisen näyttämällä punaista korttia. Tällöin kilpailijan tulee välittömästi poistua kilpailureitiltä. 

*HUOM. Urheilija voi ottaa vastaan tai antaa juomaa, virvokkeita tai sieniä toiselta urheilijalta, jos ne on otettu matkaan lähdössä tai virallisilla asemilla. Mikäli havaitaan systemaattista yhden henkilön toimesta tapahtuvaa muiden avustamista, voidaan tämä tulkita sääntöjenvastaiseksi avustamiseksi ja johtaa varoituksiin tai hylkäyksiin.*

*Kommentti: Yleisesti säännöissä, jotka liittyvät stadionin ulkopuolisiin lajeihin on yhdenmukaisuutta. Esimerkiksi säännöt TR54, TR55 ja TR56. On kuitenkin huomattava, että edellä oleva sääntö [TR54.10.5](#54.10.5) on tarkoituksella erilainen kuin sääntö TR55.8.5. Kävelyissä joukkueiden edustajat eivät voi olla asemilla pöytien edessä.*

## Maantieradat 

[54.11](){#54.11}   Maantiellä kilpailtaessa on määritetty seuraavaa: 

[54.11.1](){#54.11.1} Kilpailussa käytetyn kierroksen (”lenkin”) tulee olla vähintään 1 km ja enintään 2 km pitkä. Kilpailuissa, joiden lähtö ja maali ovat stadionilla, tulisi reitti sijoittaa mahdollisimman lähelle stadionia. 

[54.11.2](){#54.11.2} Maanteillä käytettävät reitit tulee mitata säännön TR55.3 mukaisesti. 
Kilpailun järjestäminen 

[54.12](){#54.12} Kilpailuissa urheilija voi kilpailun virallisen toimihenkilön luvalla ja valvonnassa poistua väliaikaisesti merkityltä reitiltä edellyttäen, että hän ei niin tehdessään lyhennä käveltävänä olevaa matkaansa. 

[54.13](){#54.13} Jos lajinjohtaja on tuomarin tai ratavalvojan ilmoituksen perusteella tai muulla tavoin vakuuttunut, että kilpailija oli poistunut merkityltä reitiltä ja sillä tavoin lyhentänyt matkaansa, hänen suorituksensa tulee hylätä. 

[54.14](){#54.14} Muiden kuin tämän säännön mukaisten kävelykilpailujen kilpailukohtaisissa ohjeissa tulisi määrittää sääntökohdat, joita kyseisessä kilpailussa noudatetaan. 


# Ylituomari

Ylituomari toimii useimmiten kilpailun teknisenä tuomarina (arvokilpailut ja SM-kilpailut). Tällöin hän huolehtii ja vastaa kilpailun tuomaritoiminnan järjestämisestä ja mahdollisten aikasakkojen ja hylkäysten ilmoittamisesta kilpailijoille. 

Kansallisella tasolla ylituomari voi myös toimia yhtenä tuomitsevana tuomarina ylituomarin tehtävien lisäksi.

## Ylituomaria koskevat säännöt [TD54.4](./saannot.md#54.4)

Kävelyn ylituomari toimii kilpailun kulkua ja tuomareiden työskentelyä valvovana toimihenkilönä.

Tuomitsevana tuomarina hän saa toimia vain tietyissä kilpailuissa viimeisen sadan metrin matkalla. Tästä kerrotaan tarkemmin myöhemmin kohdassa [Ylituomarin oikeus hylätä kilpailija yksin](#ylituomarin-oikeus-hylata-kilpailija-yksin-tr5441).

### Hylkäys ja aikasakko [TD54.7](./saannot.md/#54.7)

Kilpailun säännöissä voidaan määrätä, että sovelletaan aikasakkosääntöä. Tällöin säännöt ovat erilaiset.

#### 1. Hylkäys, jos kilpailussa ei ole aikasakkoa

Kilpailijan suoritus on hylätty, kun hän on saanut **kolme punaista varoituskorttia** kolmelta eri tuomarilta. 

#### 2. Aikasakko ja hylkäys

Jos kilpailija on saanut **kolme punaista varoituskorttia** kolmelta eri tuomarilta, hänet pysäytetään aikasakkoalueelle. Kilpailijan tulee pysyä alueella säännöissä määrätyn aikasakon ajan. 

Jos häntä ei ehditä ohjata aikasakkoalueelle ennen maaliintuloa, sakko lisätään loppuaikaan.

Aikasakon pituus määräytyy kilpailumatkan perusteella:

| Matkaan asti sisältäen ko. matkan | aikasakko |
| --------------------------------- | --------- |
| 5000m/5km tai alle                | 30 sek.   |
| 10000m/10km                       | 1 min     |
| 20000m/20km                       | 2 min     |
| 35000m/35km                       | 3,5 min   |
| 50000m/50km                       | 5 min     |

Jos kilpailija saa **neljännen varoituksen** neljänneltä tuomarilta, hänen suorituksensa hylätään.

Kilpailija hylätään myös, jos

- Kilpailija kieltäytyy menemästä aikasakkoalueelle
- Kilpailija poistuu aikasakkoalueelta aikaisemmin kuin hänelle määrätty sakkoaika umpeutuu

Tästä hylkäyksestä vastaa kävelyn lajinjohtaja, ei kävelyn ylituomari.

### Hylkäämisestä ilmoittaminen

Ylituomari (tai hänen assistenttinsa) ilmoittaa kilpailijalle kilpailusuorituksen hylkäämisestä näyttämällä kilpailijalle punaista merkkiä noin hartiakorkeudella hylättävän kilpailijan edessä.

Hylätyn kilpailijan tulee välittömästi siirtyä pois radalta tai reitiltä ja hänen tulee välittömästi hylkäyksen jälkeen riisua kilpailunumeronsa.

Hylkäyksestä ei saa aiheutua häiriötä muille kilpailijoille.

Jos ilmoitusta hylkäämisestä ei ole voitu toimittaa kilpailijalle kilpailun aikana, se ilmoitetaan välittömästi kilpailijan saavuttua maaliin.

### Ylituomarin oikeus hylätä kilpailija yksin [TR54.4.1](./saannot.md#54.4.1)

Sääntöjen mukaan tietyissä arvokilpailuissa, joihin sisältyvät mm. olympia-, MM- ja EM-kisat, ylituomarilla on oikeus omalla päätöksellään hylätä kilpailija viimeisten 100 metrin matkalla siitä riippumatta, onko tälle annettu muita hylkäysesityksiä tai ei, jos kyseisen kilpailijan kävely on kävelyn määritelmän vastaista,

Ylituomarin omalla päätöksellä hylätyn kilpailijan sallitaan kävellä maaliin asti ja hänelle otetaan aika. Ylituomarin tai hänen avustajansa tulee ilmoittaa kilpailijalle hylkäyksestä mahdollisimman nopeasti maaliintulon jälkeen näyttämällä hänelle punaista merkkilaikkaa.

Suomessa tätä sääntöä sovelletaan myös SM-kilpailuissa ja kaikissa kansainvälisissä kävelykilpailuissa.

## Kävelykilpailun tuomaritiimi

Kävelykilpailun tuomaristiimissä on ylituomari, tuomitsevat tuomarit, sekä ylituomaria avustavat toimitsijat. 

Avustajat toimivat ylituomarin ohjeiden mukaisesti eivätkä varsinaisesti anna tuomioita. Ylituomari määrittää tiimin työnjaon ja toimintatavat.

### Tuomarit

Ratakilpailuissa kävelytuomareita tulisi olla kuusi: ylituomari ja 5 tuomaria. 

Maantiekilpailuissa tuomareita tulisi olla vähintään kuusi, mutta enintään yhdeksän: ylituomari ja 5-8 tuomaria. 

Jos ylituomaria ei ole etukäteen määrätty, tuomarit valitsevat keskuudestaan ylituomarin.

### Ylituomarin assistentit

Hylkäyksistä ja aikasakoista pitää ilmoittaa kilpailijalle mahdollisimman nopeasti kilpailun aikana. 

Ylituomarilla voi olla yksi tai useampi assistentti, joiden tehtävänä on ylituomarin puolesta  

- ilmoittaa kilpailijalle hylkäyksestä sekä ilmoittaa sihteerille päytäkirjaa varten, mihin kellonaikaan ilmoitus annettiin
- ohjata kilpailija aikasakkoalueelle, jos kilpailussa on aikasakko

### Ylituomarin sihteeri

Sihteeri on ylituomarin tärkein avustaja ja hänellä keskeinen rooli kilpailun läpiviennissä, sillä hylkäykset ja aikasakot olisi käsiteltävä virheettömästi ja nopeasti kilpailun aikana.

Ylituomarin sihteeri pitää kilpailun aikana kirjaa annetuista varoituksista. Kun varoitus tuodaan, hän

- Tarkistaa, että varoituslappu on oikein täytetty. Jos siinä on jokin puute tai epäselvyys, lappu pitää lähettää takaisin tuomarille korjattavaksi.
- Kirjaa varoituksen ylituomarin pöytäkirjaan.
- Ilmoittaa varoitustaulun hoitajalle varoituksesta.
- Jos varoitus oli kilpailijalle kolmas tai neljäs, ilmoittaa asiasta ylituomarille ja hänen assistenteilleen.

Kun kilpailija on hylätty, hän kirjaa pöytäkirjaan tiedot hylkäyksestä ylituomarin tai hänen assistenttiensa ilmoituksen perusteella:

- mihin aikaan hylkäyksestä ilmoitettiin kilpailijalle
- ylituomarin hylkäyksen ajan, jos sellaisesta oli kyse

Jos kilpailussa on aikasakko, hän kirjaa pöytäkirjaan tiedot aikasakosta 

Kilpailun jälkeen sihteeri täydentää pöytäkirjaan tuomarien omista pöytäkirjoista tiedot annetuista huomautuksista.

Ylituomarin pöytäkirja: esimerkki

### Varoitustaulun hoitaja

Jotta varoitukset saadaan merkittyä mahdollisimman nopeasti taululle kilpailijoiden nähtäväksi, usein on tarkoituksenmukaista asettaa toimitsija hoitamaan varoitustaulun merkintöjä. 

Varoitustaulun hoitaja vastaa siitä, että sihteerin kirjaamat varoitukset kirjataan taululle:

- Kilpailijan numero
- Varoitussymboli, jossa on ilmaistu varoituksen syy (polven ojennus/maakosketus)

### Aikasakkoalueen toimitsijat

Aikasakkoalueen omat toimitsijat vastaavat siitä, että aikasakon saaneet kilpailijat ovat saakkoalueella määrätyn ajan:

- Kello käynnistetään, kun kilpailija saapuu alueelle
- Kilpailijalle ilmoitetaan, kun sakkoaikaa on jäljellä 10s 
- Kilpailija päästetään pois alueelta, kun sakko on kärsitty.

Tiedot kilpailijoista, tulo- ja lähtöajoista kirjataan omaan pöytäkirjaan ja ilmoitetaan sihteerille ylituomarin pöytäkirjaa varten.





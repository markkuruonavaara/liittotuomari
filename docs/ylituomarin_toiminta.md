# Toimintaohjeita ylituomarille 

Ylituomari organisoi tuomaritoiminnan ja johtaa sitä. Tehtävät jakautuvat ajallisesti seuraavasti:

1. Suunnitteluvaihe
2. Valmistelut ennen kisapäivää
3. Kisapäivänä
    - Valmistelut ennen palaveria
    - Aloituspalaveri
    - Kilpailun aikana
    - Jälkipalaveri

## Tehtävät kilpailun suunnitteluvaiheessa

Ylituomari avustaa kisajärjestäjää kilpailujen suunnitteluvaiheessa:

- Reitin suunnittelu maantiekisoissa
- Tuomarien valinta ja kutsuminen kisaan
- Lähettitoiminnan suunnittelu (yleiset pyörälähetit vai henkilökohtaiset)
- Muut tarvittavat toimitsijat
- Sihteerin ja varoitustaulun paikka
- Aikasakkoalue 
- Juoma- ja virvoitusasemien sijainti ja tarve

## Valmistelut ennen kisapäivää

Varmista yhdessä kilpailunjärjestäjän kanssa

  - pöytäkirjojen olemassaolo, kopioi tarvittaessa
  - kirjoitusalustat, kynät, varoitustaulu ja muu tarpeellinen on olemassa ja löytyvillä

Suunnittele tuomarien toiminta-alueet ja sijoittelu. Suunnittelussa huomioon otettavia seikkoja:

  - Kokeneet ja kokemattomammat tuomarit kannattaa sijoittaa vuorotellen.
  - Kansainväliset tuomarit kannattaa sijoittaa tasaisesti reitille.
  - Onko tarvetta vaihtaa tuomarien paikkoja kisan aikana tai lähtöjen välillä? 
  - Tuomarien siirtymät loppusuoralle kisan loppuvaiheessa.

Ilmoita tuomareille ja kisajärjestäjälle aloituspalaverin aika ja paikka. Kisajärjestäjä välittää tiedon lajijohtajalle ja kisan toimitsijoille.

## Ylituomarin toiminta kisapäivänä

Ylituomarin tehtävät kisapäivänä ovat:

1. Radan ja kisajärjestelyiden tarkastus
2. Aloituspalaveri
3. Kilpailijoiden puhuttelu lähdössä
4. Kisan aikana tuomaritoiminnan valvonta ja aikasakoista sekä hylkäyksistä huolehtiminen
5. Kisan päätyttyä tulosten varmistus lajinjohtajalle tai tulospalveluun
6. Jälkipalaveri

### Valmistelut ennen alkupalaveria

- Käy tarkastamassa/valitse aikasakkoalueen paikka.
- Sijoita sihteerin paikka ja varoitustaulu sopivasti, noin 80 m ennen maalia
- Tarkista muutenkin olosuhteet kentällä/radalla.
- Varmista informaation kulku kilpailun johtajalle ja tulospalveluun.

### Aloituspalaveri

1. Aloita tilaisuus selkeästi ja esittele kilpailu 
2. Kerro aikataulu tuomarien osalta
3. Jaa reittikartta ja määritä tuomarien alueet ja numerot
4. Kerro kilpailun yleiset tiedot: kilpailunumerot, lähtölistat yms.
5. Jaa tai varmista että tuomareilla on:
     - Keltaiset huomautuslaikat
     - Punaiset kortit ja pöytäkirjat
     - Kirjanpitotarvikkeet: kynät, alustat TAI tekninen laite
     - Maantiekisan reittikartta, jossa näkyy tuomarien alueet
     - Lähtölistat ja aikataulut
     - Hihanauhat ja sovittu toimitsija-asu
6. Synkronoikaa kellot
7. Esittele lähettisysteemi, tarvittaessa jaa lähetit tuomareille
8. Esittele aikasakkoalueen ja varoitustaulun paikka
9. Selvitä, miten ylituomari, ylituomarin apulaiset ja sihteeri kommunikoivat keskenään kilpailun aikana
10. Anna muu tarvittava info (esim. toimitsijaruokailu)
11. Kerro/sopikaa jälkipalaverin paikka ja aika
12. Opasta muut toimitsijat:
    - Aikasakkoalueen toimitsijoiden toiminta, kellot, pöytäkirja, sakkoajan näyttökyltit (1 min tmv.)
    - Varmista, että lähettejä on tarpeeksi
    - Selitä läheteille, mitä tehdään ja miksi (kerro ylituomarin ja sihteerin paikka, nopean toimituksen tärkeys, pyydä varmistamaan ennen tuontia, että varoitus on kokonaan täytetty ym.)

### Lähdössä

- Kerro ennen lähtöä kilpailijoille mm. missä hylkäystaulu sijaitsee sekä muita teknisiä asioita kuten montako kierrosta maantiekilpailussa kävellään kentällä ennen poistumista tieradalle ja montako stadionilla saavuttaessa maaliin. 
- Nuorten kisoissa pidä aina kilpailijoille puhuttelu lähtöviivalla: kerro, missä varoitustaulu sijaitsee, käy pikainen sääntökertaus, esittele huomautuslätkät, sekä varmista, että kaikilla polvet näkyvät
- Varmista kilpailijoiden vaatetus. Vaatteet eivät saa estää tuomitsemista (TR5.1)
- Varmista, että kilpailijoilla on numerolaput niin, että tuomarit voivat saada numerosta selvän vaivatta

### Kisan aikana

#### Sijoittuminen

Sijoitu sopivasti niin, että näet kisan etenemisen sekä varoitustaulun, ja saat pidettyä yhteyden sihteeriin, varoitustauluun ja aikasakkoalueeseen.

SM-kisoissa loppukirien lähestyessä: sijoitu kisan lopulla maalin läheisyyteen niin, että tarvittaessa voit käyttää ylituomarin erityisoikeutta hylätä kilpailija loppukirissä.

Maantiekävelyssä siirry tarvittaessa stadionalueelle kisan loppuvaiheessa.

#### Toiminta 

Tarkkaile kisaa, että kaikki sujuu sääntöjen mukaan, ja pysyt tilanteen tasalla. Tarkkaile kävelytuomarien toimintaa, jotta tarvittaessa voit ottaa kantaa kisan jälkeen.

Tarkasta, että annetut varoituskortit on täytetty oikein. Lähetä takaisin täydennettäväksi, mikäli tarvetta. Älä ryhdy muihin toimenpiteisiin ennen kuin kortti on täytetty oikein!

Huolehdi, ettei keltään tuomarilta huomioida kahta varoitusta samalle urheilijalle ja että kaikki laskettavat varoitukset ovat eri tuomareilta

Huolehdi, että kolmen punaisen jälkeen kilpailija ohjataan aikasakkoalueelle, jos kilpailussa on aikasakko.

Huolehdi, että hylätylle kilpailijalle ilmoitetaan hylkäyksestä mahdollisimman nopeasti. Muistithan varmistaa, että punaiset on tulleet eri tuomareilta! 

Informoi refereetä, pienemmissä kisoissa tulospalvelua, hylkäyksistä ja mahdollisista maaliintulon jälkeen määrätyistä aikasakoista.

Välittömästi kilpailun päätyttyä 

- varmista, että varoituskortteja ei enää ole tulossa tuomareilta
- tarkista pöytäkirjat yhdessä sihteerin kanssa
- toimita allekirjoitetut pöytäkirjat kilpailukansliaan
 
### Kilpailun jälkeen

Kilpailun jälkeen ylituomari pitää tuomaritiimin loppupalaverin, jossa

- käydään kisan tapahtumat ja pöytäkirja läpi
- keskustellaan kisan kokemuksista, erityisesti toisistaan kovin poikkeavista tuomioista

Loppupalaveri on oppimistapahtuma, jossa tuomarit voivat oppia toisiltaan ja kokeneemmat tuomarit voivat jakaa osaamistaan vähemmän tuominneille.